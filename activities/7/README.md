# Activity #7
## Prova ex-tempore


### Finalità e valutazione

Questa prova vuole sollecitare l'allievo all'utilizzo di **strumenti
e metodi avanzati per l'elaborazione digitale collaborativa**.   
Il lavoro, da svolgere in **gruppi di 3 o 4 studenti**, sarà pertanto
giudicato, oltreché in termini di **qualità e quantità degli output
prodotti**, anche in termini di **efficienza ed organizzazione
del processo collaborativo** adottato.

L'esito della prova sarà espresso con un **voto da 1 a 6** che sarà
esteso a tutti **i componenti attivi del gruppo**. Ogni studente potrà
decidere di **far valere in sede d'esame la valutazione qui ottenuta**
in sostituzione della presentazione web del proprio progetto.


### Operazioni preliminari

Per partecipare alla prova ogni gruppo deve:

- **creare un nuovo repository**: è richiesto **un solo repository
per gruppo**, creato su _github_ attraverso uno degli account a disposizione
degli componenti del gruppo.   
Il nome del repository è libero e coincide con il nome del gruppo
- consentire a tutti i componenti del gruppo di modificare il
repository aggiungendo i relativi account quali **collaboratori**
(_Settings > Collaborators_)
- attivare, attraverso la sezione _Settings > Options_ del repository
del gruppo la modalità _GitHub Pages_ impostando, quale sorgente
(_Source_) il branch master del repository: in questo modo sarà
possibile **navigare i contenuti del repository in forma di sito web**

Per permettere ai colleghi di osservare lo sviluppo del lavoro
ed al corpo docente di verificare e giudicare quanto prodotto,
è infine necessario che uno dei componenti del gruppo (**uno solo**)
pubblichi **un file denominato con il nome del gruppo** contenente l'**indirizzo
del repository** creato ed **il numero di matricola dei componenti
del gruppo** (vedere ad esempio il file 
[*mio_gruppo*](https://github.com/strumet/strumet.github.io/blob/master/activities/7/mio_gruppo)).   
Il file deve essere caricato nella cartella _activities/7_ del
fork personale del repository del corso ed inoltrato al docente
tramite _pull request_.

In caso di dubbi nell'esecuzione di queste operazioni preliminari
si consiglia di contattare il docente o attendere l'inizio della
prova quando tali passaggi saranno illustrati in dettaglio.

### Contenuti e modalità di consegna

Il lavoro consiste nell'elaborazione di **molteplici soluzioni
progettuali di interni**, ognuna delle quali rispondente ai **vincoli**
sotto indicati.   
Ogni progetto deve essere **rappresentato in maniera semplificata**
(è sufficiente il livello di dettaglio richiesto dalla scala 1:200)
attraverso **una pianta** per ogni livello previsto ed **una sezione**
significativa. La proposta deve essere **illustrata tramite una
semplice pagina web** contenente le immagini del progetto.

**Per ognuna delle soluzioni progettuali è necessario creare una
cartella dedicata e denominata in maniera progressiva** (1, 2,
3...). In questa cartella dovranno essere raccolti tutti i file
relativi alla specifica soluzione (disegni cad, modelli bim, pagine
web, immagini raster, etc...).   
Nella stessa cartella deve essere **sempre presente un file denominato
_index.html_** che costituirà la pagina web dedicata alla specifica
proposta progettuale.

Per permettere un'agevole navigazione tra le varie soluzioni prodotte
è inoltre necessario disporre **un file denominato index.html
anche nella cartella principale** del repository del gruppo. Questo
file dovrà contenere **i collegamenti alle diverse proposte progettuali**
realizzate.

### Vincoli

#### Soluzione 1
Proporre una soluzione progettuale per **un'abitazione di circa 40 mq**
che preveda:

- una camera da letto matrimoniale di almeno 14 mq
- una zona giorno/pranzo con angolo cottura
- almeno un bagno

Tutti gli ambienti indicati devono affacciarsi verso l'esterno
con almeno una finestra.

Il progetto deve essere presentato in una **pagina web** contenente
la pianta ed una sezione, entrambe arredate e complete di **didascalia
esplicativa** in carattere corsivo.

---

#### Soluzione 2
Proporre una soluzione progettuale per **un'abitazione di circa 70 mq**
che preveda:

- una camera da letto singola di almeno 9 mq
- una camera da letto matrimoniale di almeno 14 mq
- una cucina con almeno 5 moduli da 60cm
- un ambiente living
- almeno un bagno

Tutti gli ambienti indicati devono affacciarsi verso l'esterno
con almeno una finestra.

Il progetto deve essere presentato in una **pagina web** contenente
la pianta ed una sezione, entrambe arredate, ed **un testo descrittivo**
dell'impianto planimetrico.

---

#### Soluzione 3
Proporre una soluzione progettuale per **un'abitazione di circa 120 mq**
che preveda:

- due camere da letto singole di almeno 9 mq
- una camera matrimoniale di almeno 14 mq
- una cucina abitabile con un tavolo da pranzo con 4 sedie
- un living con divani, poltrone ed un pianoforte a coda (o a mezza coda)
- due bagni

Gli ambienti indicati devono affacciarsi verso l'esterno con almeno
una finestra ad eccezione del più piccolo dei due bagni che può essere cieco.

Il progetto deve essere presentato in una **pagina web** contenente
la pianta ed una sezione, entrambe arredate, ed **un elenco puntato di almeno
5 link** a pagine web relative a prodotti di arredo reali presenti
nella proposta progettuale (tavolo, sedia, divano, pianoforte,
wc, lavabo, complementi di arredo, etc...)

---

#### Soluzione 4
Proporre una soluzione progettuale per il **piano tipo di un edificio
per uffici** che preveda:

- l'accesso al piano attraverso una scala a doppia rampa
- una parete interamente vetrata attraverso cui sia possibile
accedere ad un terrazzo esterno
- 6 postazioni di lavoro in un ambiente open space. Ogni postazione
deve essere dotata di scrivania, sedia, libreria o scaffale, cassettiera
- una sala riunioni con un tavolo per 12 sedie
- due uffici autonomi adeguatamente attrezzati (tavolo, sedie,
poltroncina, scaffale...)
- servizi igienici per gli impiegati dell'ufficio
- uno stanzino di servizio

Tutti gli ambienti, ad eccezione dello stanzino, devono essere
dotati di finestra.

Il progetto deve essere presentato in una **pagina web** contenente
**due miniature** (o thumbnails) in cui saranno visibili, rispettivamente,
una porzione ritagliata della pianta ed una porzione ritagliata
della sezione.   
Cliccando su entrambe le immagini dovrà aprirsi una nuova pagina
contenente l'intero disegno cliccato.   
**La sezione deve passare per la rampa della scala** di accesso ed
entrambi i disegni dovranno essere arredati.

---

#### Soluzione 5
Proporre una soluzione progettuale per **un locale/bar** di dimensioni
4m x 15m che preveda:

- l'ingresso da uno dei due lati corti attraverso una parete vetrata
- un bancone lungo almeno 4 metri
- una postazione per la cassa (inclusa nel bancone o autonoma)
- 4 tavolini con almeno due sedie ciascuno
- servizi igienici
- un piccolo spazio di deposito/sgabuzzino

Il progetto deve essere presentato in una **pagina web** contenente
la pianta ed una sezione, entrambe arredate, ed un piccolo **testo
di presentazione del locale**. Nella stessa pagina dovrà inoltre
essere presente **una mappa indicante l'ipotetica localizzazione
del locale**.

---

#### Soluzione 6
Proporre una soluzione progettuale per **un ambiente museale** che
preveda un **percorso espositivo con 8 salette destinate ad ospitare
opere d'arte esistenti** (quadri, sculture, oggetti, etc...).

Il progetto deve essere presentato in una **pagina web** contenente
la pianta ed una sezione. **Per ogni opera** deve essere tracciato
l'**ingombro approssimativo** ed assegnato un **numero identificativo**
progressivo (1, 2, 3...).   
Un **elenco numerato delle opere**, corrispondente alla numerazione adottata 
nei disegni, deve completare la pagina web. Per ogni voce l'elenco deve 
riportare: 

- una piccola immagine dell'opera
- il titolo dell'opera
- l'autore dell'opera in forma di link alla voce _Wikipedia_ corrispondente.

