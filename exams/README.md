# ESAME FINALE

## Finalità e contenuti

Con l'esercitazione finale lo studente è chiamato a mettere in
pratica quanto appreso durante il corso attraverso la **realizzazione
di un progetto di suite d'albergo** elaborato secondo le indicazioni
fornite nella pagina [_Progetto d'esame_ di 
BeeP](https://beep.metid.polimi.it/web/2018-19-strumenti-e-metodi-del-progetto-marco-ferrara-/progetto-d-esame).

Il lavoro è **individuale** e consiste nella realizzazione di
**2 o più tavole in formato A2** che illustrino il progetto attraverso
disegni, immagini, testi ed elementi grafici.   
Insieme alle tavole di presentazione ogni studente dovrà realizzare
**una o più pagine web** tese a descrivere il proprio progetto.

Il progetto dovrà essere rappresentato attraverso:

- **piante, prospetti e sezioni in scala 1:50** con o senza ombreggiatura

- **vedute tridimensionali**  (sezioni, esplosi e spaccati prospettici
e/o assonometrici...)
- **proiezioni ortogonali quotate in scala di dettaglio** (1:20,
1:10, 1:5, 1:1) **e viste tridimensionali di un arredo** (tavolo,
sedia, armadio, libreria...) o di un elemento architettonico composito
(scala, parapetto, infisso...) **progettato dallo studente**
- **schizzi di studio, schemi volumetrici ed altre rappresentazioni
tridimensionali significative**

Ogni studente è libero di stabilire quali e quanti disegni produrre
per illustrare il progetto considerando che la quantità e la varietà
delle rappresentazioni costituiscono un importante elemento di
giudizio nella valutazione finale.

## Strumenti e tecniche grafiche

I disegni dovranno essere **realizzati attraverso un processo
di elaborazione digitale**.   
Ogni studente è **libero di scegliere quali software utilizzare**
per raggiungere gli obiettivi progettuali preposti: nessuno degli
strumenti trattati durante il corso è pertanto obbligatorio (è
possibile, ad esempio, fare a meno della modellazione BIM o del
disegno CAD) sebbene sia, ovviamente, consigliabile sfruttare
le competenze acquisite durante il corso.   
L'utilizzo di programmi diversi rispetto a quelli visti a lezione
è, altresì, pienamente consentito (ad esempio è possibile utilizzare
altri software di modellazione 3d o programmi di impaginazione).

La **tecnica grafica** della rappresentazione è **libera**.   
I disegni prodotti potranno quindi essere rielaborati attraverso
tecniche manuali (ricalco a penna del modello tridimensionale,
sua "renderizzazione" ad acquerello, pastello, pantone, etc...),
digitali (fotoritocco e/o rielaborazione vettoriale delle piante,
dei prospetti e delle sezioni, rielaborazione grafica delle rappresentazioni
tridimensionali, etc...), miste (collage...).   
**Si sconsiglia l'uso del rendering fotorealistico**.

## Consegna del lavoro

La consegna del lavoro d'esame è prevista per **le 23:59 del giorno
precedente la data d'esame scelta** e consiste nella pubblicazione
all'interno della cartella **_exams_** del proprio repository
di **un unico file pdf** contenente tutte le tavole A2 prodotte per l'esame.   
Il file dovrà essere **denominato secondo la forma _NUMEROMATRICOLA.pdf_**
(ad esempio _845154.pdf_) e **non dovrà pesare più di 25MB**.   
Le tavole dovranno inoltre essere **consegnate in formato cartaceo**
il giorno dell'esame (durante l'esame non è richiesta la presenza
in aula dello studente: è tuttavia necessario che qualcuno consegni
il lavoro prodotto all'inizio dell'appello e lo ritiri all'orario
stabilito in sede d'esame).   
Le pagine web devono essere pubblicate nella cartella **_projects_**
del proprio repository seguendo le indicazioni riportate [in questa
pagina](https://github.com/strumet/strumet.github.io/tree/master/projects).   
Si ricorda che **la consegna sarà effettiva solo dopo aver effettuato
il _pull request_** che segnali l'avvenuto caricamento al docente.

## Valutazioni e criteri di giudizio

Attraverso il lavoro d'esame lo studente deve dimostrare di **aver
maturato un adeguato controllo del processo di elaborazione digitale**
tale da garantire **piena consapevolezza** nello sviluppo e nella
gestione del progetto senza "subire" passivamente lo strumento informatico.

Il lavoro prodotto verrà valutato secondo i seguenti **criteri di giudizio**:

- **completezza e correttezza dei disegni architettonici > 12 punti**   
_piante, prospetti e sezioni della suite e dell'arredo progettato
dallo studente devono essere in numero sufficiente ad illustrare
esaustivamente il progetto e rispettare le regole proiettive e
le convenzioni grafiche_
- **espressività, varietà e cura estetica delle rappresentazioni
tridimensionali > 6  punti**   
_le viste tridimensionali devono essere curate e capaci di comunicare
aspetti e peculiarità del progetto: l'inquadratura, la gamma cromatica
e tonale, il repertorio grafico dei segni, l'adozione di particolari
forme di rappresentazione come esplosi assonometrici, sezioni
prospettiche, etc... sono scelte espressive che veicolano i significati
che caratterizzano il progetto e devono pertanto emergere in maniera
coerente e significativa_
- **organizzazione dei contenuti e qualità grafica delle tavole > 4 punti**   
_un'impaginazione della tavola studiata, un'opportuna scelta dei
font e degli elementi grafici, un adeguato uso di titoli, testi
e didascalie contribuiscono alla costruzione del racconto progettuale
e alla sua corretta presentazione_
- **qualità e plausibilità del progetto > 4 punti**   
_il progetto deve rispondere alle richieste del tema d'esame ed
esprimere un'adeguata cultura progettuale_
- **completezza, corretto funzionamento e qualità grafica delle
pagine web > 6 punti**   
_la presentazione web del progetto deve essere sufficientemente
esaustiva, correttamente funzionante, graficamente curata, facilmente
fruibile, congrua con il medium_
